---
layout: article
title: 'Hét boek: Sefer Tora'
parent: Editorial lane
icon: torah
colour: "#53BA83"
summary: 'De Tora zijn de eerste vijf boeken in de Hebreeuwse bijbel, ook wel aangeduid
  als de boeken van Mosjé (Mozes). '
index: 4

---
De gebruikelijke naam voor de verzameling heilige boeken in het Jodendom is Tenach. Het is een samentrekking van de woorden Tora (aanwijzing), Nevi'iem (profeten) en  Chetoebiem (geschriften - spreek het uit als "ketoebiem").

Het lezen uit de Tora in de sjoel (synagoge) is een belangrijk onderdeel van de dienst. De Tora waaruit gelezen wordt is een rol van perkament die aan beide uiteinden is vastgemaakt aan twee stokken, die we bomen van het leven noemen. Als er niet uit de Tora wordt gelezen, zijn de stokken naar elkaar toe gerold en is de rol "aangekleed" met een rijk versierde mantel en siertorens op de bovenste uiteinden van de stokken.

De rol perkament is handgeschreven en de verschillende stukken perkament zijn met de hand zorgvuldig aan elkaar geregen. De schrijvers v an de rollen zijn echte professionals en worden in het Hebreeuws "zij die tellen", of "zij die rekenen" genoemd. Die naam is te danken aan het feit dat zij, iedere keer wanneer zij een stuk tekst klaar hebben, het aantal letters tellen. Iedere rol moet identiek zijn aan de andere rollen. In principe is het dus zo dat het niet uitmaakt of je in de éne of de ándere sjoel een rol opent: qua tekst, stijl en indeling zijn zij gelijk. De schrijvers nemen het werk zo serieus, dat wanneer zij één letter verkeerd schrijven, zij de hele rol als onbruikbaar beschouwen. Dat heeft natuurlijk alles te maken met de inhoud van de tekst. Die is voor Joden zo heilig, dat de Tora behandeld wordt als het meest kostbare bezit.

In principe wordt er drie keer per week uit de Tora gelezen. Daarbij wordt deze uit de aron (kast) gehaald en door de sjoel rond gedragen zodat alle aanwezigen deze kunnen zien en aanraken. Vervolgens wordt de rol deels uitgerold, en nadat er uit is voorgelezen weer opgerold en aangekleed. Hoewel we ons kostbaarste bezit uiterst voorzichtig behandelen en zelfs met een speciaal aanwijzertje (een "jad") de tekst aanwijzen in plaats van met de vinger, is de perkamenten rol natuurlijk wel aan slijtage onderhevig. Wanneer een rol zo beschadigd is dat de rabbijn besluit dat deze niet meer voor gebruik geschikt is (we noemen dat pasoel), is er afhankelijk van de beschadiging(en) reparatie óf een nieuwe rol nodig. Door het arbeidsintensieve karakter van het werk om een rol te vervaardigen, zijn de kosten hiervoor aanzienlijk en voor een kleine gemeenschap drukt dit onevenredig op het toch al vaak beperkte budget.

De Stichting Inclusief Jodendom wil daarom ook proberen geld bij elkaar te krijgen om de gemeenschap van Beit Ha'Chidush te helpen het benodigde bedrag bij elkaar te krijgen voor de aanschaf van een nieuwe rol.